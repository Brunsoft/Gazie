Title:
Vita brevis, ars longa, occasio praeceps, experimentum periculosum, iudicium difficile.

Presentazione:
Oggi GAzie compie 11 anni. 
Sembrano tanti, però come da titolo, l'arte (perché la programmazione è un'arte) per raggiungere la perfezione richiederebbe tempi e dedizioni che la vita di un uomo risulta essere ampliamente insufficiente; noi abbiamo colto l'occasione di cimentarci, di sperimentare, di sottoporci a giudizi; ai vostri giudizi! 
Dopo solo poche settimane di lavoro alacre, di accordi più o meno unanimi venati da momenti di scarsa democrazia, di parossistico e a tratti penoso ticchettare sulla tastiera che nessun déjà-vu lo rievocherebbe... ecco che vi presentiamo la nuova versione del gestionale che aggiunge le tre seguenti ed importanti funzionalità:

1) Lo scadenzario clienti e fornitori finalmente è completo, funzionante in tutte le sue parti essenziali. Permette di tenere sotto controllo i crediti e i debiti in maniera dettagliata attraverso diversi tipi di report a video e stampabili in pdf. Si possono registrare i pagamenti, sia quelli ricevuti dai clienti che quelli effettuati ai fornitori senza la necessità di essere dei veri e propri contabili. Dal modulo contabilità il controllo è più pervasivo e i movimenti dello scadenzario (a partite aperte) possono comunque essere manipolati efficacemente dall'apposita finestra di dialog (pop-up) che è possibile aprire sui righi dei movimenti contabili relativi ai partner commerciali (clienti/fornitori); al suo sviluppo ha collaborato Roberto B., professionista del settore. Sono stati effettuati molti test, e per questo ringrazio pubblicamente Roberto Scarcella che li ha eseguiti contemporaneamente al mio lavoro di coding, ha evidenziato ogni problematica in realtime accorciando notevolmente i tempi di sviluppo!

2) Il nuovo aspetto grafico è molto più gradevole ed è stato realizzato da Andrea Biasi assieme al menù, a lui va il merito di aver sostituito il precedente con questo basato su bootstrap e sulle icone scalabili (vettoriali) Glyphicon. Oltre all'aspetto grafico piacevole offre maggior grado di libertà in fase di personalizzazione ed è anche più funzionale, ad esempio il semplice click destro sul menù adesso è permesso, prima non lo era.

3) E' grazie alla collaborazione e alle discussioni sul forum con Angelo Romano che abbiamo ristrutturato completamente la parte relativa al calcolo dei bolli sui documenti di vendita e sulle parcelle. Ora GAzie tiene in considerazione l'importo degli esenti/esclusi/non imponibili per calcolare e stampare in automatico sui documenti di vendita la casella del bollo (virtuale o fisico) che attualmente è di 2€. La cosa, che ad un primo sguardo poteva risultare banale, non è stata di facile soluzione dal punto di vista della programmazione per via delle problematiche relative alla struttura del database (diagramma E/R che si complicava), e perchè prima i bolli erano degli importi calcolati solo in caso di condizioni di pagamento(cambiali-tratte) che li prevedevano. Pertanto, oltre che per mantenere la retrocompatibilità, sul database sono stati sdoppiati, e questo ha comportato anche una rivisitazione complessiva dei templates di stampa dei documenti, quindi: ATTENZIONE! Chi fa uso di templates di stampa personalizzati dovrà modificarli per adattarli al nuovo metodo, oppure ripartire da questi nuovi e rimodificarli a piacimento. In ogni caso avverto da subito che l'aggiornamento del database richiesto dopo l'autenticazione forzerà all'utilizzo dei templates standard, appunto per evitare eventuali incompatibilità che comunque dovrebbero rilevarsi solo in caso di stampa di documenti con bolli, indipendentemente che questi provengano dalle modalità di pagamento o dal fatto che il documento superi un importo esente/escluso superiore a 77,47€.

Other:
Oltre ai tre punti citati ci sono state tante piccole modifiche tese al miglioramento di funzioni marginali che non sto qui ad elencare; chi vuole curiosare o (meglio) approfondire può andare sul sito ufficiale e osservare il lavoro su Code -> Browse Commit ( dalla [r620] in poi) o semplicemente lurkare sul forum: tutto il lecito è consentito, il resto lo impediremo! ;-)

Milestone:
Nella acclarata e triste incertezza del futuro di tutte le cose umane come questo nostro, mi permetto di esprimere la volontà, anzi, visto l'incipit, sperare che prima o poi si riescano a realizzare due funzionalità alle quali sono interessato personalmente, e che completerebbero in maniera totale ed esaustiva l'automazione del mio lavoro quotidiano. Sono nell'ordine di importanza: la gestione documentale degli articoli di magazzino (qualità) e l'implementazione della gestione automatica degli ammortamenti di fine anno, ovvero i beni ammortizzabili, o libro dei cespiti che dir si voglia; anche se usato solo a fine anno, o meglio, da i suoi frutti solo con le scritture di assestamento a fine anno: è di interesse generale. 
Il team di sviluppo di PHP comincia ad imporre l'astrazione del database attraverso PDO, lo faremo quanto prima. Se GAzie avesse adottato un framework il problema non si sarebbe posto, ma nel mondo PHP la scelta di un framework è sempre stata difficile, la dimostrazione è che alcuni grandi progetti se lo sono creati (vedi Joomla). GAzie non ne adotta uno, ma non dovrebbe essere un limite per i programmatori liberi professionisti e tutte quelle realtà aziendali che vantano al loro interno il know-how per far fronte ad eventuali verticalizzazioni/modifiche/aggiornamenti, spesso imposte dalla giurisdizione; loro avrebbero comunque una base di partenza comoda e ampia sulla quale lavorare. Non è tra i miei obiettivi, ma se si aggiungesse un modulo per la contabilità industriale (centri di costo/ricavo) si conquisterebbe una testa di ponte importante, e forse solo allora si raggiungerebbe la massa critica di interesse collettivo per far camminare il progetto sulle sue gambe, anche senza il suo fondatore che abdicherrebbe felicemente :-)

Thanks:
Un sentito "gRazie" a tutti quelli che hanno collaborato fattivamente, e anche a coloro che lo hanno fatto indirettamente, emozionalmente, ad esempio anche a quelli che si sono semplicemente complimentati per la bozza di questa lettera di presentazione definendola "a tratti commovente".
 
Antonio de Vincentiis, Montesilvano, 27 Gennaio 2015